Trumpova administrativa chce stejně jako předchozí vlády vymýtit v USA extremismus, v hledáčku má však jen ten islámský. Nový ministr vnitřní bezpečnosti prý uvažuje o změně současného programu proti extremismu, který by měl nové jméno i cíl. Uvedla to agentura Reuters s odkazem na informace od pěti různých zdrojů.     Program ministerstva vnitřní bezpečnosti (DHS) známý pod názvem „Boj proti násilnému extremismu“, by měl být v budoucnu přejmenovaný na „Boj proti (radikálnímu) islámskému extremismu“. Agentuře Reuters to řekl zdroj, který na programu spolupracoval s DHS. Trumpův tým se prý sešel s úředníky ministerstva už loni v prosinci, kdy navrhl, že by se změnil název a zaměření programu. Ministr vnitřní bezpečnosti John Kelly prý nyní změny zvažuje. Program by už nadále necílil například na ultrapravicové skupiny hlásající nadřazenost bílé rasy. Stoupenci tohoto proudu přitom mají v USA za poslední roky na svědomí hned několik útoků. V sousední Kanadě pak minulý týden vraždil student sympatizující s krajní pravicí (více zde). V roce 2015 například zabíjel v zájmu bílé rasy tehdy 21letý Dylann Roof. V černošském kostele v Charlestonu v Jižní Karolíně tehdy zabil devět lidí (více zde). Po loňských volbách počet zločinů z nenávisti dál narostl. Případná změna zaměření vládního programu proti extremismu by podle Reuters reflektovala Trumpovy sliby z volební kampaně. Současný prezident totiž dlouhodobě kritizoval politiku Baracka Obamy, který podle něj neudeřil dostatečně silně proti Islámskému státu a odmítal užívat frázi „radikální islám“. Boj proti násilnému extremismu byl jako grantový program vlády založený teprve loni. „Využití internetu a sociálních sítí k náboru a radikalizování jedinců způsobilo, že konvenční přístupy těžko identifikují a naruší plány teroristů,“ píše se v odůvodnění programu na stránkách DHS. Program tak měl distribuovat prostředky menším celkům, jako jsou neziskové organizace, obce univerzity či policejní sbory, aby se vytvořila síť, která bude projevy extremismu zachytávat a bojovat proti nim. Tým se snaží vytipovávat potenciální útočníky nebo skupiny útočníků a vládě v tomnto úsilí pomáhají i velké společnosti jako je Google či Facebook. Pokud by chystané Trumpovy změny vešly v platnost, bojí se někteří zastánci programu zhoršení spolupráce s muslimy. Ve Spojených státech žije přes tři miliony muslimů, jejichž důvěra v Trumpovu administrativu není zrovna velká. Vztahy s muslimy navíc poznamenalo Trumpovo nařízení z minulého týdne, ve kterém zakazuje vstup do země obyvatelům sedmi převážně muslimských zemí (více zde). Ředitelka Muslimské rady pro veřejné záležitosti Hoda Hawaová se o možných změnách v protiextremistickém programu dozvěděla od lidí z ministerstva. „Znepokojuje nás to, protože se zaměřují na jednu náboženskou skupinu a zahalují ji stínem podezření,“ cituje Hawaovou Reuters. Celou věc ohledně změny názvu a zaměření programu podle agentury nyní přezkoumává ministr vnitřní bezpečnosti John Kelly. Samo ministerstvo však odmítlo celou věc komentovat, stejně postupoval i Bílý dům. Program musel čelit kritice už dříve. Někteří republikáni ho označovali za „politicky korektní“ a neefektivní. Financování programu schválil loni Kongres, který na něj uvolnil 10 milionů dolarů, tedy téměř 250 milionů korun. Jelikož byli příjemci vybráni ještě za vlády Baracka Obamy, peníze pro místní samosprávy, policejní okrsky, univerzity či neziskové organizace se tak nyní mohou zadrhnout.